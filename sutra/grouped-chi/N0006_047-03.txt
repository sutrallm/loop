第三　戒住品

〔二一〕第一　戒

一

如是我聞。一時，具壽阿難與具壽跋陀羅住於巴速弗邑之鷄林精舍。

二

時，具壽跋陀羅於日暮時分，由宴默起，至具壽阿難住處。至已，與具壽阿難互相交談慶慰、歡喜、感銘之語後，坐於一面。坐於一面之具壽跋陀羅，言於具壽阿難言曰：

三

「友阿難！世尊所說善戒，世尊依何之義以說善戒耶？」

「善哉、善哉！友跋陀羅！友跋陀羅！汝之誘導亦善，辯才亦善，所問亦善。友跋陀羅！汝如是問：『友阿難！世尊所說善戒，世尊依何之義以說善戒耶？』」

「友！如是。」

四

「友跋陀羅！世尊所說善戒者，乃為修習四念處，世尊說為善戒。以何為四耶？

五

友！於此有比丘，於身觀身，熱誠、正知、正念，調伏世間之貪憂而住；於受……於心……於法觀法，熱誠、正知、正念，調伏世間之貪憂而住。

友跋陀羅！世尊所說善戒者，乃為修習四念處，世尊說為善戒。」

〔二二〕第二　住

一

因緣同上

二

……坐於一面之具壽跋陀羅，言於具壽阿難曰：

三

「友阿難！以何因、何緣，如來般涅槃之後，正法不能久住耶？友阿難！又以何因、何緣，如來般涅槃之後，正法久住耶？」

「善哉、善哉！友跋陀羅！友跋陀羅！汝之誘導亦善，辯才亦善，所問亦善。友跋陀羅！汝如是問：『友阿難！以何因、何緣，如來般涅槃後，正法不能久住耶？友阿難！又以何因、何緣，如來般涅槃後；正法得久住耶？』」

「友！如是。」

四

「友！因不修習、不多修四念處，故如來般涅槃之後，正法不能久住。友！因修習、多修四念處，故如來般涅槃之後，正法能久住。以何為四耶？

五

友！於此有比丘，於身觀身，熱誠、正知、正念，調伏世間之貪憂而住；於受……於心……於法觀法，熱誠、正知、正念，調伏世間之貪憂而住。友！因不修習、不多修四念處，故如來般涅槃之後，正法不能久住。友！又因修習、多修四念處，故如來般涅槃之後，正法能久住。」

〔二三〕第三　損滅

一～二

巴連弗邑之鷄林精舍

三

「友阿難！以何因、何緣，有正法之損滅耶？友阿難！以何因、何緣，有正法之不損滅耶？」

「善哉、善哉！友跋陀羅！友跋陀羅！汝之誘導亦善，辯才亦善，所問亦善。友跋陀羅！汝如是問：『友阿難！以何因、何緣，有正法之損滅耶？友阿難！以何因、何緣，有正法之不損滅耶？』」

「友！如是。」

四

「友！因不修習、不多修四念處，故有正法之損滅。友！因修習、多修四念處，故有正法之不損滅。何為四念處耶？

五

友！於此有比丘，於身觀身，熱誠、正知、正念，調伏世間之貪憂而住；於受……於心……於法觀法，熱誠、正知、正念，調伏世間之貪憂而住。友！因不修習、不多修此四念處，故有正法之損滅。友！因修習、多修此四念處，故有正法之不損滅。」

〔二四〕第四　清淨

一

舍衛城因緣。

二

「諸比丘！有四念處。以何為四耶？

三

諸比丘！於此有比丘，於身觀身，熱誠、正知、正念，調伏世間之貪憂而住；於受……於心……於法觀法，熱誠、正知、正念，調伏世間之貪憂而住。

諸比丘！此為四念處。」

〔二五〕第五　婆羅門

一

如是我聞。爾時，世尊住舍衛城祇樹林給孤獨園。

二

時，有一婆羅門來詣世尊住處。詣已，與世尊相俱交談慶慰、歡喜、感銘之語後，坐於一面。坐於一面之婆羅門，白世尊曰：

三

「尊瞿曇！有何因、何緣，如來般涅槃之後，正法不能久住耶？尊瞿曇！又有何因、何緣，如來般涅槃之後，正法能久住耶？」

四

「婆羅門！因不修習、不多修四念處，故如來般涅槃之後，正法不久能住。婆羅門！因修習、多修四念處，故如來般涅槃之後，正法能久住。以何為四念處耶？

五

婆羅門！於此有比丘，於身觀身，熱誠、正知、正念，調伏世間之貪憂而住；於受……於心……於法觀法，熱誠、正知、正念，調伏世間之貪憂而住。婆羅門！因不修習、不多修此四念處，故如來般涅槃之後，正法不能久住。婆羅門！又因修習、多修此四念處，故如來般涅槃之後，正法能久住。」

六

如是說已，彼婆羅門白世尊曰：

「妙哉！尊瞿曇！〔譬如倒者之扶起，覆者之揭露，教迷者以道，如於暗中揭燈火，使有眼者得見色。如是，尊瞿曇以種種方便顯示於法。我於此處，歸依尊瞿曇、法與比丘眾〕。尊瞿曇請容我自今日起，終生歸依為優婆塞。」

〔二六〕第六　一分

一

爾時，具壽舍利弗與具壽大目犍連與具壽阿那律，住於沙祇國之乾達契林。

二

時，具壽舍利弗與具壽大目犍連，於日暮時分，從宴默起，往具壽阿那律處。到已，與具壽阿那律互相交談慶慰、歡喜、感銘之語後，坐於一面。坐於一面之具壽舍利弗言於具壽阿那律曰：

三

「友阿那律！有學、有學之謂者，友！云何為有學耶？」

「友等！因修習四念處之一分，故為有學。以何為四念處耶？

四

友等！於此有比丘，於身觀身，熱誠、正知、正念，調伏世間之貪憂而住；於受……於心……於法觀法，熱誠、正知、正念，調伏世間之貪憂而住。

友等！因修習此四念處之一分，故為有學。」

〔二七〕第七　悉皆（全分）

一

因緣同上

二

……坐於一面之具壽舍利弗，言於具壽阿那律曰：

三

「友阿那律！無學、無學之謂者，友！云何為無學耶？」

「友等！因修習四念處之全分，故為無學。以何為四念處耶？

四

友等！於此有比丘，於身觀身，熱誠、正知、正念，調伏世間之貪憂而住；於受……於心……於法觀法，熱誠、正知、正念，調伏世間之貪憂而住。

友等！修習此四念處之全分，故為無學。」

〔二八〕第八　世界

一

因緣同上

二

……坐於一面之具壽舍利弗，言於具壽阿那律曰：

三

「具壽阿那律！修習、多修何法，得大通智耶？」

「友等！修習、多修四念處，得大通智。以何為四念處耶？

四

友等！於此，於身觀身，熱誠、正知、正念，調伏世間之貪憂而住；於受……於心……於法觀法，熱誠、正知、正念，調伏世間之貪憂而住。

友等！我修習、多修此四念處，得大通智。

五

友等！又我因修習、多修此四念處，故勝於千世界。」

〔二九〕第九　尸利阿荼

一

爾時，具壽阿難住於王舍城竹林迦蘭陀園。

二

其時，尸利阿荼居士因患重疾病而困苦。

三

時，尸利阿荼告於一士夫曰：

「士夫！汝往阿難住處。到已，以我語，頭面頂禮具壽阿難之足，言於大德：『尸利阿荼居士因患重疾病而困苦。』彼言：『頭面頂禮具壽阿難之足，哀愍之故，願大德具壽阿難來尸利阿荼之家。』」

彼士夫應諾尸利阿荼居士曰：

「唯唯！大德！」

乃逕往具壽阿難住處。

四

到已，頂禮具壽阿難後，坐於一面。坐於一面之彼士夫，白具壽阿難曰：

「大德！尸利阿荼居士患重疾病而困苦。彼言：『頭面頂禮具壽阿難之足，哀愍故，願大德具壽阿難，來尸利阿荼居士之家。』」

具壽阿難默然允許。

五

時，具壽阿難著下衣、持衣鉢，往尸利阿荼居士之家。到已，坐於所設之座。坐已，具壽阿難言尸利阿荼曰：

六

「居士！汝能忍耶？苦受退而不進，知所減退，不知增進耶？」

「大德！我不能忍，激苦之受有進無退，知增進而不知減退。」

七

「居士！然則，汝應如是學：『我於身觀身，熱誠、正知、正念，調伏世間之貪憂而住；於受……於心……於法觀法，熱誠、正知、正念，調伏世間之貪憂而住。』居士汝應如是學。」

八

「大德！我有世尊所說之四念處，我亦與此法俱。大德！我於身觀身，熱誠、正知、正念，調伏世間之貪憂而住；於受……於心……於法觀法，熱誠、正知、正念，調伏世間之貪憂而住。

九

大德！又世尊所說之五下分結，於我，未見有少分未斷者。」

一〇

「居士！汝是吉祥，居士！汝極吉祥。居士！汝〔自〕記於不還果。」

〔三〇〕第十　摩那提那

一

因緣同上

二

其時，摩那提那居士因患重疾病而困苦。

三～六

時，摩那提那告一士夫曰：……乃至……「大德！我不能忍，不能足，激苦之受有進無退，知增進而不知滅退。」……

七

「大德！我雖蒙如是苦受，於身觀身，熱誠、正知、正念，調伏世間之貪憂而住；於受……於心……於法觀法，熱誠、正知、正念，調伏世間之貪憂而住。

八

大德！又世尊所說之五下分結，於我，不見有少分未斷者。」

九

「居士！汝是吉祥，居士！汝極吉祥。居士！汝自記於不還果。」

第三戒（住）品（終）

此品之攝頌曰：

戒住損減清淨
婆羅門與一分
悉皆以及世界
尸利阿荼乃至
摩那提那為十

念處相應中之第三戒住品（終）

