第一　葦品

〔一〕瀑流

一

如是我聞，爾時，世尊住舍衛城祇樹給孤獨園。

二

爾時，有天神於黎明放其殊勝妙光，徧照祇園，詣世尊處。詣已，敬禮世尊，立於一面。

三

立一面已，彼天神白世尊曰：「友！卿如何度瀑流耶？」〔世尊曰〕：「友！我不住不求以度瀑流。」「友！卿如何不住不求以度瀑流耶？」〔世尊曰〕：「友！我住時沈，求時溺。友！我如是不住不求以度瀑流。」

四

「不住與不求　　　　　度世間執著
涅槃婆羅門　　　　　久久我見知」

五

彼天神作如是言得大師嘉賞、認證，天神知得大師、認證，敬禮世尊右繞而去。

〔二〕解脫

一

〔爾時世尊〕……舍衛城……

二

時有天神於黎明放其殊勝妙光，徧照祇園。詣世尊之處，詣已，禮敬世尊立於一面。

三

立於一面之天神白世尊：「友！卿知眾生之解脫、令解脫、遠離耶？」世尊曰：「友！我知眾生之解脫，令解脫、遠離。」〔天神曰：〕「友！卿如何知眾生之解脫、令解脫、遠離耶？」

四

〔世尊：〕有喜之滅盡　　　　　亦盡想與識
受滅皆寂靜　　　　　友我之如是
知眾生解脫　　　　　令解脫遠離

〔三〕引導者

一

立於一面之天神，於世尊面前，而唱偈曰：

生導死壽短　　　　　導老無庇獲
觀死此恐怖　　　　　齎樂積功德

二

〔世尊：〕生導死壽短　　　　　導老無庇獲
觀死此恐怖　　　　　棄欲希寂靜

〔四〕時乃過去

一

立於一面之天神，於世尊面前，而唱偈曰：

時過日夜移　　　　　青春棄我等
觀死此恐怖　　　　　齎樂積功德

二

〔世尊：〕時過日夜移　　　　　青春棄我等
觀死此恐怖　　　　　棄欲希寂靜

〔五〕幾何斷

一

立於一面之天神，於世尊面前，而唱偈曰：

幾斷幾何棄　　　　　且更修幾何
超越幾何結　　　　　稱度瀑流僧

二

〔世尊：〕五斷與五棄　　　　　上修五無漏
超越五種結　　　　　稱渡瀑流僧

〔六〕不眠

一

立於一面之天神，於世尊前，而唱偈曰：

他醒幾何眠　　　　　他眠幾何醒
染塵依幾何　　　　　依幾何得清

二

〔世尊：〕他醒於五眠　　　　　他眠於五醒
染塵依於五　　　　　依五而得清

〔七〕不了知

一

立於一面之天神，於世尊前，而唱偈曰：

因法不了知　　　　　引入於異教
此人眠不醒　　　　　今正彼醒時

二

〔世尊：〕因以了知法　　　　　不入於異教
彼等正證知　　　　　以平行不平

〔八〕迷亂

一

立於一面之天神，於世尊前，而唱偈曰：

以迷於法故　　　　　引入於異教
深眠彼不醒　　　　　今正彼醒時

二

〔世尊：〕因以不迷法　　　　　不入於異教
彼等正證知　　　　　以平行不平

〔九〕慢之欲

一

立於一面之天神，於世尊前，而唱偈曰：

欲慢無調順　　　　　不靜心無寂
獨林住放逸　　　　　無越死魔岸

二

〔世尊：〕去慢心寂靜　　　　　智慧悉解縛
獨住不放逸　　　　　可度死魔岸

〔一〇〕住森林

一

立於一面之天神，於世尊面前，而唱偈曰：

住於森林者　　　　　寂靜清淨行
日唯取一食　　　　　如何悅顏色

二

〔世尊：〕不悲過去事　　　　　未來勿憧憬
若持身現在　　　　　顏色即朗悅
憧憬於未來　　　　　悲於過去事
諸愚之為此　　　　　如刈綠葦萎

此嗢陀南：

導解脫瀑流　　　　　時過斷幾何
不眠不了知　　　　　迷亂與慢欲
第十謂林住　　　　　依此有品名

