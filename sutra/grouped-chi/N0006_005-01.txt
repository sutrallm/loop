
第五　比丘尼相應

〔一〕第一　阿羅毘迦

一

如是我聞。爾時，世尊住舍衛城祇樹給孤獨園。

二

時，阿羅毘迦比丘尼清晨，著衣持鉢，入舍衛城乞食。於舍衛城乞食後，收鉢，入於暗林以求遠離。

三

時，惡魔波旬欲令阿羅毘迦比丘尼生恐怖，毛髮豎立，以捨遠離，而詣阿羅毘迦比丘尼之處，詣已以偈語阿羅毘迦比丘尼曰：

世間無由出　　　　　遠離欲何為
還味諸欲樂　　　　　勿至後成悔

四

時，阿羅毘迦比丘尼作如是思惟：「語此偈是誰？人耶非人耶？」

五

時阿羅毘迦比丘尼作如是思惟：「此惡魔波旬，令我起毛髮豎立之恐怖，欲使去遠離，而唱偈。」

六

時，阿羅毘迦比丘尼知是惡魔波旬，以偈答惡魔波旬曰：

世間有出離　　　　　依智我自達
放逸惡波旬　　　　　汝不知其道
欲樂如劍鎗　　　　　諸蘊斷頭臺
汝云味欲樂　　　　　於我非為樂

七

時，惡魔波旬苦惱以「阿羅毘迦比丘尼已知我。」萎身隱沒其身形。

〔二〕第二　蘇摩

一

舍衛城因緣。時，蘇摩比丘尼清晨，著衣持鉢，入舍衛城乞食。

二

於舍衛城乞食後，收鉢，為日住來至暗林。入暗林已，於樹下為日住而坐。

三

時，惡魔波旬欲令蘇摩比丘尼生恐怖，毛髮豎立，以棄禪定，而詣蘇摩比丘尼處。詣已，以偈語蘇摩比丘尼曰：

聖者所至處　　　　　是處甚難至
非女二指智　　　　　能得至彼處

四

時，蘇摩比丘尼，生如是思惟：「是語此偈者，誰耶？人耶非人耶？」

五

時，蘇摩比丘尼生如是思惟：「此惡魔波旬欲令我生恐怖，毛髮豎立以棄禪定而唱此偈。」

六

時，蘇摩比丘尼，知是惡魔波旬，以偈答惡魔波旬曰：

心入於寂靜　　　　　女形復何障
智慧已顯現　　　　　即見無上法
我若思男女　　　　　思此為何物
心感於如是　　　　　即應惡魔語

七

時，惡魔波旬苦惱以：「蘇摩比丘尼已知我。」萎身隱沒其身形。

〔三〕第三　瞿曇彌

一

舍衛城因緣。時，吉離舍瞿曇彌比丘尼，清晨著衣持鉢，入舍衛城乞食。

二

於舍衛城乞食後，收鉢，為日住以至暗林。至暗林已，於樹下為日住而坐。

三

時，惡魔波旬欲令吉離舍瞿曇彌比丘尼生恐怖，毛髮豎立，以棄禪定，而詣吉離舍瞿曇彌比丘尼處。詣已，以偈語吉離舍瞿曇彌比丘尼曰：

汝何喪其子　　　　　涕泣而獨憂
獨入坐暗林　　　　　為求男子否

四

時，吉離舍瞿曇彌比丘尼，生如是思惟：「語此偈者是人？非人耶？」

五

時，吉離舍瞿曇彌比丘尼，生如是思惟：「此惡魔波旬欲令我生恐怖，毛髮豎立，以棄禪定，而語此偈。」

六

時，吉離舍瞿曇彌比丘尼，知是惡魔波旬，以偈答曰：

喪子日已過　　　　　亦無男子想
我不復悲泣　　　　　無煩汝顧為
以捨浮世樂　　　　　破一切闇冥
及破死魔軍　　　　　我住盡諸漏

七

時，惡魔波旬苦惱以：「吉離舍瞿曇彌比丘尼已知我。」萎身，隱沒其身形。

〔四〕第四　毘闍耶

一

舍衛城因緣。時，毘闍耶比丘尼於舍衛城乞食，食後收鉢，為日住而坐於樹下。

二

時，惡魔波旬欲令毘闍耶比丘尼，生恐怖，毛髮豎立，以棄禪定，而詣毘闍耶比丘尼處，詣已語偈曰：

汝今美年輕　　　　　我亦是年少
貴女來此處　　　　　共受五種樂

三

時，毘闍耶比丘尼作如是思惟：「語此偈者是人？非人耶？」

四

時，毘闍耶比丘尼，生如是思惟：「此惡魔波旬……乃至……語偈。」

五

時，毘闍耶比丘尼，知是惡魔波旬，以偈答曰：

以意樂色聲　　　　　香味觸五法
我悉還與汝　　　　　此等非我須
危脆易破碎　　　　　對此污穢身
我唯恥厭惡　　　　　拔除愛欲根
上色界眾生　　　　　行無色眾生
此眾善獲得　　　　　我悉除迷闇

六

時，惡魔波旬苦惱以：「毘闍耶比丘尼已知我。」萎身隱沒其身形。

〔五〕第五　蓮華色

一

舍衛城因緣。，時，蓮華色比丘尼，清晨入舍衛城乞食……乃至……立於開美華之沙羅樹下。

二

時，惡魔波旬欲令蓮華色比丘尼，生恐怖，毛髮豎立，以棄禪定，而詣蓮華色比丘尼處。

三

詣已，以偈語蓮華色比丘尼曰：

上下開美華　　　　　來沙羅樹下
汝唯一人立　　　　　汝美無倫比
愚人之汝心　　　　　不懼惡者否

四

時，蓮華色比丘尼，生如是思惟：「語此偈者是人？非人耶？」

五

時，蓮華色比丘尼生如是思惟：「此惡魔波旬……乃至……語偈。」

六

時，蓮華色比丘尼知是惡魔波旬，以偈答惡魔波旬曰：

心惡如汝者　　　　　百千來於此
不動我一毛　　　　　我一不怖汝

〔惡魔：〕我於此沒形　　　　　入汝之腹中
或立汝眉間　　　　　汝不得見我

〔比丘尼〕我心得自在　　　　　善修如意足
解脫諸結縛　　　　　我實不怖汝

七

時，惡魔波旬苦惱以：「蓮華色比丘尼已知我。」萎身隱沒其身形。

〔六〕第六　遮羅

一

舍衛城因緣。時，遮羅比丘尼清晨入舍衛城乞食……乃至……為日住而坐樹下。

二

時，惡魔波旬詣遮羅比丘尼處。詣已，謂遮羅比丘尼曰：「比丘尼！汝不喜者何？」「友！我不喜生！」「何故不喜生？」「生者乃受用樂欲。」「誰以此教汝？『比丘尼！不喜生！』」

三

〔比丘尼：〕有生者有死　　　　　生即見苦惱
縛殺其他禍　　　　　是故不樂生
佛陀施說法　　　　　以導超此生
捨離一切苦　　　　　我入於真實
上色界眾生　　　　　往無色眾生
是故不知滅　　　　　以是為再來

四

時，惡魔波旬苦惱以：「遮羅比丘尼已知我。」萎身隱沒其身形。

〔七〕第七　優波遮羅

一

〔爾時，世尊〕住舍衛城……。

二

時，優波遮羅比丘尼清晨入舍衛乞食……乃至……為日住坐於樹下。惡魔波旬如是謂優波遮羅比丘尼曰：「比丘尼！汝欲生於何處？」

三

「友！我不欲生於何處！」

四

〔惡魔：〕三三炎摩天　　　　　或是兜率天
或是化樂天　　　　　他化自在天
願心以向此　　　　　當得受此樂

五

〔比丘尼：〕三三炎摩天　　　　　或是兜率天
或是化樂天　　　　　他化自在天
此等愛欲縛　　　　　再行魔領域
世間一切燃　　　　　世間一切煙
世間悉吐炎　　　　　世間悉震動
不震不動處　　　　　凡常人不到
非惡魔行處　　　　　於此我心樂

六

時，惡魔波旬……乃至……苦惱萎身，隱沒其身形。

〔八〕第八　尸須波遮羅

一

〔爾時，世尊〕住舍衛城……。時尸須波遮羅比丘尼，清晨入舍衛城乞食……乃至……為日住坐於樹下。

二

時，惡魔波旬詣尸須波遮羅比丘尼處。詣已，謂尸須波遮羅比丘尼曰：「比丘尼！汝喜誰之教見？」

三

「友！我不喜任何人之教見！」

四

〔惡魔：〕汝依誰圓頂　　　　　成如此尼耶
不喜教見者　　　　　是如何之愚

五

〔比丘尼：〕佛外之教見　　　　　異見諸纏縛
我不喜此法　　　　　正法彼不知
生於釋種家　　　　　證悟無比人
總服拂惡魔　　　　　何處無不破
無執悉解脫　　　　　有眼見一切
滅盡一切業　　　　　解脫盡諸依
我師彼世尊　　　　　其教我歡喜

六

時，惡魔波旬……乃至……隱沒其身形。

〔九〕第九　世羅

一

〔爾時，世尊〕住舍衛城……。時，世羅比丘尼清晨，入舍衛城乞食……乃至……為日住坐於樹下。

二

時，惡魔波旬欲令世羅比丘尼生恐怖……乃至……以偈語世羅比丘尼曰：

誰作此身體　　　　　作者於何處
何處生身體　　　　　何處身體滅

三

時，世羅比丘尼生如是思惟：「唱此偈者是人？非人耶？」

四

時，世羅比丘尼，生如是思惟：「此惡魔波旬欲令我生恐怖，毛髮豎立，以棄禪定，而唱此偈！」

五

時，世羅比丘尼知是惡魔波旬，以偈答惡魔波旬曰：

此身非自作　　　　　亦非於他作
依於因而生　　　　　依於因而滅
猶如諸種子　　　　　移植於田園
地味及溫味　　　　　依二萌芽出
是五蘊四大　　　　　及此等六處
依於因而生　　　　　因壞即消滅

六

時，惡魔波旬苦惱以：「世羅比丘尼已知我。」萎身隱沒其身形。

〔十〕第十　金剛

一

〔爾時，世尊〕住舍衛城……。時，金剛比丘尼清晨，著衣持鉢，入舍衛城乞食，於舍衛城乞食後，收鉢為日住而至暗林。入暗林已，為日住坐於樹下。

二

時，惡魔波旬欲令金剛比丘尼生恐怖，毛髮豎立，以棄禪定，而詣金剛比丘尼處。詣已，以偈謂金剛比丘尼曰：

誰作此眾生　　　　　作者於何處
何處生眾生　　　　　何處眾生滅

三

時，金剛比丘尼生如是思惟：「唱此偈者是人？非人耶？」

四

時，金剛比丘尼生如是思惟：「此惡魔波旬欲令我生恐怖，毛髮豎立，以棄禪定，而唱此偈。」

五

時，金剛比丘尼知是惡魔波旬，以偈答惡魔波旬曰：

汝何言眾生　　　　　汝行於魔見
此唯聚諸行　　　　　眾生不可得
猶如諸支集　　　　　而起車之名
因於有五蘊　　　　　而有眾生名
有起是苦惱　　　　　停滅且苦惱
苦惱外不生　　　　　苦惱外不滅

六

時，惡魔波旬苦惱以：「金剛比丘尼已知我。」萎身隱沒其身形。

此嗢陀南：

由阿羅毘迦　　　　　蘇摩瞿曇彌
與具毘闍耶　　　　　蓮華色遮羅
至優波遮羅　　　　　尸須波遮羅
世羅及金剛　　　　　依是成為十

