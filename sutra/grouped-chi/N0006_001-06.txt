第六　老品

〔五一〕第一　老

一

〔天神：〕老時善何物　　　　　何者善安住
何者為人寶　　　　　何者盜不奪

二

〔世尊：〕老時戒最善　　　　　信仰善住處
智慧乃人寶　　　　　功德盜不奪

〔五二〕第二　依不老

一

〔天神：〕何物不老善　　　　　何者善基礎
何者為人寶　　　　　何者盜不搬

二

〔世尊：〕戒善老平安　　　　　信仰善基礎
智慧乃人寶　　　　　功德盜不搬

〔五三〕第三　友

一

〔天神：〕何為旅人友　　　　　何為自家友
何為肇事友　　　　　何為未來友

二

〔世尊：〕商主遊人友　　　　　母為自家友
朋友事起時　　　　　屢次皆為友
自作功德者　　　　　乃為未來友

〔五四〕第四　支持

一

〔天神：〕何者人支持　　　　　此世最上友
生物依大地　　　　　何精以育此

二

〔世尊：〕子乃人支持　　　　　妻為最上友
生物依大地　　　　　雨精以育此

〔五五〕第五　生因（一）

一

〔天神：〕何物以生人　　　　　人何奔迴走
何者墮輪迴　　　　　何者人大畏

一

〔世尊：〕渴愛以生人　　　　　人心奔迴走
眾生墮輪迴　　　　　苦惱人最畏

〔五六〕第六　生因（二）

一

〔天神：〕何物以生人　　　　　人何奔迴走
何者墮輪迴　　　　　依何不解脫

二

〔世尊：〕渴愛以生人　　　　　人心奔迴走
眾生墮輪迴　　　　　依苦不解脫

〔五七〕第七　生因（三）

一

〔天神：〕何物以生人　　　　　人何奔迴走
何者墮輪迴　　　　　何者人依怙

二

〔世尊：〕渴愛以生人　　　　　人心奔迴走
眾生墮輪迴　　　　　業為人依怙

〔五八〕第八　非道

一

〔天神：〕何者謂非道　　　　　何者盡日夜
何為梵行垢　　　　　無水何沐浴

二

〔世尊：〕貪欲謂非道　　　　　青春盡日夜
女為梵行垢　　　　　於此人執著
苦行與梵行　　　　　為無水沐浴

〔五九〕第九　伴

一

〔天神：〕何者為人伴　　　　　又以何教人
又愛樂何物　　　　　人脫眾苦惱

二

〔世尊：〕信為人之伴　　　　　智慧以教人
愛樂涅槃者　　　　　人脫眾苦惱

〔六〇〕第十　詩

一

〔天神：〕何物偈頌因　　　　　何為其標記
偈頌依何物　　　　　何物偈住家

二

〔世尊：〕韻為偈頌因　　　　　文字其標記
偈頌依題名　　　　　詩人此住家

此嗢陀南

依老不老友　　　　　支持三生因
非道以及伴　　　　　此依詩人滿

