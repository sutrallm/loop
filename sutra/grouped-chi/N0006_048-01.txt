第一　清淨品

〔一〕第一　清淨

一～二

舍衛城因緣。……於此處，世尊說示曰：

三

「諸比丘！有五根。以何為五耶？謂：信根、精進根、念根、定根、慧根是。諸比丘！此為五根。」

〔二〕第二　預流（一）

※三

「諸比丘！有五根。以何為五根耶？謂：信根、精進根、念根、定根、慧根是。

四

諸比丘！聖弟子對此五根之味、過患、出離，如實知故，諸比丘！此聖弟子名為預流，為不墮法，決定趣於等覺。」

〔三〕第三　預流（二）

※三

「諸比丘！有五根。以何為五根耶？謂：信根、精進根、念根、定根、慧根是。

四

諸比丘！聖弟子對此五根之集、滅、味、過患、出離，如實知故，諸比丘！此聖弟子名為預流，為不墮法，決定趣於等覺。」

〔四〕第四　阿羅漢（一）

※二

「諸比丘！有五根。以何為五根耶？謂：信根、精進根、念根、定根、慧根是。

三

諸比丘！比丘對此五根之味、過患、出離，如實知，無取而解脫，諸比丘！故此比丘名為阿羅漢，漏盡、梵行已立、所作已辦、棄重擔、逮得己利、盡有結，名為正知解脫是。」

〔五〕第五　阿羅漢（二）

※二

「諸比丘！有五根。以何為五根耶？謂：信根、精進根、念根、定根、慧根是。

三

諸比丘！比丘對此五根之集、滅、味、過患、出離，如實知，無取而解脫，諸比丘！故此比丘名為阿羅漢。漏盡、梵行已立、所作已辦、棄重擔、逮得己利、盡有結，名為正知解脫是。」

〔六〕第六　沙門婆羅門（一）

※二

「諸比丘！有五根。以何為五根耶？謂：信根、精進根、念根、定根、慧根是。

三

諸比丘！諸沙門、婆羅門，對此五根之集、滅、味、過患、出離，不能如實知者，諸比丘！彼沙門、婆羅門，我不認之為沙門中之沙門、婆羅門中之婆羅門。又，彼諸具壽對沙門之義、婆羅門之義，於現法亦非自證知、現證、具足而住。

四

諸比丘！然而諸沙門、婆羅門，對此五根之集、滅、味、過患、出離，如實知者，諸比丘！彼沙門、婆羅門，我認之為沙門中之沙門、婆羅門中之婆羅門。彼諸具壽對沙門之義、婆羅門之義，於現法自證知、現證、具足而住。」

〔七〕第七　沙門婆羅門（二）

※三

「諸比丘！諸沙門、婆羅門，不知信根、不知信根之集、不知信根之滅、不知信根之順滅道；不知精進根……乃至……不知念根……乃至……不知定根……乃至……不知慧根、不知慧根之集、不知慧根之滅、不知慧根之順滅道者，諸比丘！彼沙門、婆羅門，我不認許為沙門中之沙門、婆羅門中之婆羅門。又，彼具壽對沙門之義、婆羅門之義，於現法亦非自證知、現證、具足而住。

四

諸比丘！然而諸沙門、婆羅門，知信根、知信根之集、知信根之滅、知信根之順滅道；知精進根……乃至……知念根……乃至……知定根……乃至……知慧根、知慧根之集、知慧根之滅、知慧根之順滅道者，諸比丘！彼沙門、婆羅門，我認許為沙門中之沙門、婆羅門中之婆羅門。又，彼諸具壽對沙門之義、婆羅門之義，於現法自證知、現證、具足而住。」

〔八〕第八　應觀

※二

「諸比丘，有五根。以何為五根耶？謂：信根、精進根、念根、定根、慧根是。

三

諸比丘！應於何觀信根耶？四預流支是。應於此觀信根。

四

諸比丘！應於何觀精進根耶？四正勤是。應於此觀精進根。

五

諸比丘！應於何觀念根耶？四念處是。應於此觀念根。

六

諸比丘！應於何觀定根耶？四靜慮是。應於此觀定根。

七

諸比丘！應於何觀慧根耶？四聖諦是。應於此觀慧根。

八

諸比丘！此為五根。」

〔九〕第九　分別（一）

※二

「諸比丘，有五根。以何為五根耶？謂：信根、精進根、念根、定根、慧根是。

三

諸比丘！以何為信根耶？

諸比丘！於此，聖弟子有信，對如來之菩提堅信：如是，彼世尊為應供、正等覺、明行足、善逝、世間解、無上士、調御丈夫、天人師、佛、世尊。

諸比丘！此名為信根。

四

諸比丘！以何為精進根耶？

諸比丘！於此，聖弟子發勤而住，為斷諸不善法、具足諸善法，努力、勇健堅固，於諸善法不捨軛。

諸比丘！此名為精進根。

五

諸比丘！以何為念根耶？

諸比丘！於此，聖弟子有念、成就最勝之念慧，對長久以前之所作、長久以前之所說，憶念、隨念。

諸比丘！此名為念根。

六

諸比丘！以何為定根耶？

諸比丘！於此，聖弟子以捨為所緣，得定、得心一趣。

諸比丘！此名為定根。

七

諸比丘！以何為慧根耶？

諸比丘！於此，聖弟子有智慧、聖、決擇而正順苦盡，成就生滅慧。

諸比丘！此名為慧根。」

〔一〇〕第十　分別（二）

※二

「諸比丘，有五根。以何為五根耶？謂：信根、精進根、念根、定根、慧根是。

三

諸比丘！以何為信根耶？

諸比丘！於此，聖弟子有信，堅信如來之菩提：如是，彼世尊為應供、正等覺、明行足、善逝、世間解、無上士、調御丈夫、天人師、佛、世尊。

諸比丘！此名為信根。

四

諸比丘！以何為精進根耶？

諸比丘！於此，聖弟子發勤而住，為斷諸不善法、具足諸善法，努力、勇健堅固，於諸善法不捨於軛。彼對未生之惡不善法，使之不生，生欲、精進、發勤、策勵於心；對已生之惡不善法，為使斷，生欲、精進、發勤、策勵於心；對未生之善法，使之生，生欲、精進、發勤、策勵於心；對已生之善法，為使住、不忘失、倍增、廣大、修習、圓滿，生欲、精進、發勤、策勵於心。

諸比丘！此名為精進根。

五

諸比丘！以何為念根耶？

諸比丘！於此，聖弟子有念、成就最勝之念慧，對久前之所作、久前之所說，憶念、隨念。彼於身觀身……於受……於心……於法觀法，熱誠、正知、正念，對世間之貪憂調伏而住。

諸比丘！此名為念根。

六

諸比丘！以何為定根耶？

諸比丘！於此，聖弟子以捨為所緣，得定、得心一趣。彼離諸欲、離諸不善法，有尋有伺，對由離生喜與樂之初靜慮，具足而住。尋伺靜寂故，成內淨、心一趣，無尋無伺，對由定生喜與樂之第二靜慮，具足而住。離喜故，住於捨，對正念、正知之樂，於身正受，如諸聖者之所宣說，對捨與念樂住之第三靜慮，具足而住。斷樂、斷苦故，及先已滅憂與喜故，對捨念清淨之第四靜慮，具足而住。

諸比丘！此名為定根。

七

諸比丘！以何為慧根耶？

諸比丘！於此有聖弟子，有智慧、聖，決擇而正順苦盡，成就生滅慧。彼對此苦如實了知，此苦集如實了知，此苦滅如實了知，此如實了知順苦滅道。

八

諸比丘！此名為慧根。

諸比丘！此為五根。」

第一　清淨品（終）

此品之攝頌曰：

清淨二預流
二之阿羅漢
沙門婆羅門
應觀二分別

